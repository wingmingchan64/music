帝女花
第四段 庵遇
任劍輝、白雪仙演唱
唐滌生撰曲

(長平「道姑身」挽舊破竹籃，背塵拂上介起小曲雪中燕) 孤清清，路靜靜，呢朵劫後帝女花，怎能受斜雪風淒勁，滄桑一載裡，餐風雨，續我殘餘命，鴛鴦劫後此生更不復染傷春症，心好似月掛銀河靜，身好似夜鬼誰能認，劫後弄玉怕簫聲，說甚麼連理能同命。
(反線二王) 念國亡父崩母縊，妹夭，弟離，剩我借一死避世敲經，孰憐駙馬空枉有誓盟訂，怕憶劫後情，誰願再認，只有飄飄落葉伴殘命，一哭國土血尚腥，再哭父死未得葬皇陵，奈何佛法難護庇唉枉敲青磬。
(音樂過序)(續唱)哀帝女念盡阿彌，難把國魂，喚醒。
(白) 老姑姑都已經在月前死去，呢個新嚟嘅主持但都未識得帝女花飄，更未解憐香惜玉，當此快雪初晴，便命我把山柴拾取，唉，
(詩白) 正是不求樂昌圓破鏡，只憑魂夢哭皇陵。(黯然下介)
(世顯上介慢板下句) 我飄零猶似斷蓬船，慘淡更如無家犬，哭此日山河易主，痛先帝白練無情。歌罷酒筵空，夢斷巫山鳳，雪膚花貌化遊魂，玉砌珠簾皆血影。幸有涕淚哭茶庵，愧無青塚祭芳魂，落花已隨波浪去，不復有粉剩，脂零。
（起小曲寄生草） 冷冷雪蝶臨梅嶺，曲中〘終〙弦斷香銷劫後城，此日紅閣有誰個悼崇禎，我燈昏夢醒哭祭茶亭，釵分玉碎想殉身歸幽冥，帝後遺骸誰願領，碧血積荒徑。
（長平「經已取得少許山柴，」食住從殘橋上介接唱）雪中燕已是埋名和換姓，今生長願拜觀音掃銀瓶 。（並不看見世顯直入維摩庵並掩門介）
（世顯覺得道姑酷似宮主白） 哎吔，點解呢個道姑咁似長平宮主呢吓，莫不是宮主佢幽魂現眼？
（介） 唔會嘅，就算係宮主幽魂現眼，都唔會係道姑打扮，（介） 莫不是宮主佢假託夭亡避世，尚在人間，呀，我記得叻，我記得宮主夭亡之日，是我殉愛之時，周家瑞蘭佢曾經有一句相關說話，佢話，有緣生死能相會，無情對面不相逢，呀，莫不是有蹺蹊在內，唔得，等我扣門一問至得，呀，呢處係清蓮界庵堂地，我要稍存禮貌，都未敢造次。
（斯斯文文上前敲門介） 師傅，開門
（長平拈拂塵開門重一才慢的的先鋒鈸復掩門）
（世顯白） 唉吔，點解佢閉門不納，事更可疑，待我衝門而進至得。
（長平冷然問白） 請問呢位施主衝門，是借茶還是拜佛？
（世顯白） 師傅，我一不是借茶，二不是拜佛，我有句說話，想求師傅你點化啫，你何以閉門不納呢？
（長平白） 庵內無人，主持未返，俗世男女都尚且授受不親，又何況佛門清淨地。
（世顯白） 如此，師傅有禮。
（一揖）（長平還揖介白） 施主有禮。
（世顯苦笑口古） 師傅，你係一個出家人，容我問一句塵俗話，所謂劫火餘生，恍如隔世，雖則難記興亡事，花月總留痕……我……我同阿道姑好似曾相識，望你把前塵細認。
（長平故作驚羞狀口古） 施主，想貧道半世清修都未經劫火，世外人十年來都祇知敲經念佛，幾曾沾染俗世風情。
（世顯口古） 師傅，你係出家人講清修，我地俗世人講俗話，所以俗語都有話，山居方一日，世上已千年。你所謂十載敲經，莫不是比如一年念佛咋啩，照我睇阿道姑你，你守戒清修，最多不過係一年光景。
（長平白） 唉吔，施主，照我睇你係一個讀書人，似乎的說話唔應該講得咁輕薄噃，貧道入庵十年都尚有主持可證，呀，須知不是可憐人，都不入清規地，既入清規地，出語寧有不成〘誠〙呢。
（世顯黯然嘆息悲咽口古） 唉，師傅，我不是傷心人，都不作傷心語，既是傷心人，才有錯把曇花當作宮花認啫；
（長平見狀略不忍介口古） 哦，施主，原來你唔係一個輕薄兒，卻是一個滄桑客，好啦，等我番入去代你燒多柱香，望觀音大士佢慈航普渡，保佑你福壽康寧。
（世顯故意口古） 咁多謝叻，呀，師傅，我應該長拜佛門慈悲嘅，一〘揖〙問道姑你貴姓呀；
（長平還揖介口古） 嘢……，貧道俗身姓沈，法號慧清。
（世顯起唱古譜秋江哭別）（連板面唱） 飄渺間往事如夢情難認，百劫重逢緣何埋舊姓，夫妻斷了情，唉鴛鴦已定，烽煙已靖，我偷偷相試佢未吐真情令我驚。
（長平接唱） 唉夭折紅顏命，我願棄凡塵，伴紅魚和青磬，敲經斷俗世情，雖則烽煙已靖，須知罡風也勁，守身應要避世，休談愛戀經。
（世顯接唱） 論理佢應該要把夫婿認，復合了，偷偷暗中喚句卿卿。
（序）（細聲叫白） 唉，徽妮，宮主。
（長平詐作愕然介白） 唉吔，施主你叫喚何人？
（世顯白） 我叫喚宮主。
（長平白） 宮主係施主何人？
（世顯白） 宮主係我個妻房。
（長平白） 吓，施主你叫喚妻房，應該在家中叫，房中叫。何解會叫到嚟佛門清靜地嘅呢。
（接唱） 俗世塵緣事我唔願聽，你莫尋偶清規地，將觀音兩番誤作湘卿，你似瘋癲，我不禁失驚，暗中念句經，我今已將剃度半生夢已醒，勸君休錯認，我纔十歲，經棲身皈依佛法一心拜神靈。
（世顯食住序台口白） 吓，乜你咁忍心真係唔肯認我，試問誰無骨肉之親，誰無父女之情呢。等我講吓先帝崇禎嘅慘事，若果佢喊親呢，不問而知就梗係宮主叻，等我試吓你至得。
（接唱） 我復向前朝認，嘆崇禎巢破家傾，你可有為佢沉痛沉痛敲經，靈台裡，嘆孤清，月照泉台靜，一對蠟燭也無人奉敬。
（長平失聲痛哭介）
（世顯白） 唉吔！師傅，乜你喊呀，呀，唔通你就係宮主。
（長平愕然不知所答介） （白） 施主，你錯咯，皇帝係為我地而死嘅，試問我地又點可以唔喊呢。
（悲咽接唱四段） 我哭故國凋零，問誰個能忘佢自縊在煤閣，謝民愛甘犧牲性命，感先帝哭絕了聲。
（世顯接唱） 深宮裏有朵帝女花，佢嘅慘處你可再願細聽？
（長平接唱） 帝女花已遭劫難我不願再聽，怕荒山冷靜，誰願與君孤單相對，犯了清規玷辱了名，
（序白） 施主，我都知道你係一個傷心人，但可惜呢處晤係傷心地，恕貧道不能奉陪，我告退叻，阿彌陀佛。（欲下介）
（世顯搶住叫白） 唉吔，師傅你唔好行住，我想求吓你。
（接唱） 你帶我去燒香懺吓舊情，（欲入庵）
（長平以塵拂攔住接唱） 仙庵寶殿多清淨，不要凡人妄敲經，莫忘形，勸君勸君再莫染情狂病，更未許再留停。
（世顯白） 師傅，要你帶我入去燒炷香你都話唔肯，你唔帶我，我自己去。（向庵一沖二沖三沖介）
